
# Steen, schaar, papier
In Level 2 kunnen we iets nieuws doen, namelijk lijstjes invoeren en daar dingen uit kiezen.
Zo kun je bijvoorbeeld zelf een steen, schaar, papier spel maken.
Dat doe je zo:

* `keuzes is steen, schaar, papier`
* `print keuzes at random`

Random (je zegt ren-dom) is het Engelse woord voor willekeurig. 

# Maak dobbelsteen na
Je kunt ook een dobbelsteen maken. Kijk eens bij de spelletjes die je thuis in de kast hebt staan.
Zitten daar spelletjes tussen met een (speciale) dobbelsteen? Die kun je ook namaken met deze code. Bijvoorbeeld de dobbelsteen van het spelletje Regenwormen met daarop de getallen 1 tot en met 5 en een regenworm.
![Dobbelsteen van regenwormen met 1 tot en met 5 en een regenworm erop](https://cdn.anyfinder.eu/assets/5b64147d2864c61f08bdd4fb85c70d4d26e2b8d7774dc20edabeb13c9391c327?output=webp "Regenwormen")

Die maak je zo:

* `keuzes is 1, 2, 3, 4, 5, regenworm`
* `print keuzes at random`

Maak jij nu een dobbelsteen na?

# Wie doet de afwas?

Iets uitkiezen hoeft natuurlijk niet voor een spelletje te zijn. Misschien wil je de computer heel eerlijk laten kiezen wie vandaag de afwas moet doen of de kattenbak moet verschonen.
Ook dat kun jij nu programmeren!

Dat doe je zo:

* `mensen is mama, papa, Emma, Sophie`
* `print mensen at random`

# Een beter verhaal

Wat je ook kunt doen is je verhaal leuker maken, omdat de naam van je hoofdpersoon nu overal in de zin moet staan.
Je moet daar wel een klein beetje extra voor programmeren.


### Voorbeeld
Dit is mijn verhaal, nu komt de hoofdpersoon die jij kiest steeds op de plek van naam te staan.

* De hoofdpersoon van dit verhaal is naam
* naam gaat nu in het bos lopen
* naam is wel een beetje bang 
* Overal hoort hij gekke geluiden
* naam is bang dat dit een spookbos is

### Opdracht

Nu jij! 

1. Schrijf een verhaal van een paar zinnen over jouw hoofdpersoon.
2. Waar de naam van je hoofdpersoon komt, zet je steeds `naam` (zie voorbeeld)
3. Er mogen ook zinnen in het verhaal staan waar geen `naam` in staat
4. Vertaal je verhaal nu naar Hedy code, dat doe je zo:

Regel 1: typ: `naam is` en daarachter de naam van jouw hoofdpersoon
Voor alle volgende regels:
Type `print` en dan de regel die je verzonnen hebt

### Voorbeeld Hedy code
* `naam is Bert`
* `print naam gaat nu in het bos lopen`
* `print naam is wel een beetje bang`
* `print Overal hoort hij gekke geluiden`
* `print naam is bang dat dit een spookbos is`

### Een interactief verhaal
Je kunt ook zorgen dat er weer een naam ingevoerd kan worden. Verander daarvoor de eerste regel van je programma `naam is Henk` in `naam is ask Wat is de naam van je hoofdrolspeler?`
Als je het programma nu uitvoert kun je steeds een andere naam kiezen zonder de code te veranderen.

### Er is nu wel een probleempje...!
Heb je toevallig geprobeerd om een zin te maken waarin het woord naam zat? Bijv. `print mijn naam is naam`.
Probeer het maar eens als je dat nog niet gedaan had.
Dat werkt niet goed! Dan krijg je: mijn Henk is Henk. Dat kun je in Level 3 oplossen. Klik maar door als je deze drie opdrachten af hebt.
